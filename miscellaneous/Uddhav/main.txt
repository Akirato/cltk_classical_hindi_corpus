न्हात जमुना मैं जलजात एक दैख्यौ जात

 

जाको अध-उरध अधिक मुरझायौ है ।

 

कहै रतनाकर उमहि गहि स्याम ताहि

 

बस-बासना सों नैंकु नासिका लगायो हैं ॥

 

त्यौं हीं कछु घूमि झूमि बेसुध भये कै हाय

 

पाय परे उखरि उभाय मुख छायौ है ।

 

पाए घरी द्वैक मैं जगाइ ल्याइ ऊधौ तीर

 

राधा-नाम कीर जब औचक सुनायौ है ॥

 

आए भुजबंध दये ऊधव सखा कैं कंध

 

डग-मग पाय मग धरत धराये हैं ।

 

कहै रतनाकर न बूझैं कछु बोलत औ,

 

खोलत न नैन हूँ अचैन चित छाए हैं ॥

 

पाइ बहै कंच मैं सुगंध राधिका को मंजु

 

ध्याए कदली-बन मतंग लौ मताये हैं।

 

कान्ह गये जमुना नहान पै नए सिर सौं

 

नीकै तहाँ नेह का नदी मैं न्हाइ आए हैं ॥

 

देखि दूरि ही तैं दौरि पौरि लगि भेंटि ल्याइ,

 

आसन दै साँसनि समेटि सकुचानि तैं ।

 

कहै रतनाकर यौं गुनन गुबिंद लागे,

 

जौलौं कछू भूले से भ्रमे से अकुलानि तैं ॥

 

कहा कहैं ऊधौ सौं कहैं हूँ तो कहाँ लौं कहैं,

 

कैसे कहैं कहैं पुनि कौन सी उठानि तैं ।

 

तौलौं अधिकाई तै उमगि कंठ आइ भिंचि,

 

नीर ह्वै बहन लागी बात अँखियानि तैं ॥

 

विरह-बिथा की कथा अकथ अथाह महा,

 

कहत बनै न जो प्रबीन सुकबीनि सौं ।

 

कहैं रतनाकर बुझावन लगे ज्यौं कान्ह,

 

ऊधौ कौं कहन-हेतु ब्रज-जुवतीनि सौं ॥

 

गहबरि आयौ गरौ भभरि अचानक त्यौं,

 

प्रेम परयौ चपल चुचाइ पुतरीनि सौं ।

 

नैंकु कही बैननि, अनेक कही नैननि सौं,

 

रही-सही सोऊ कहि दीनी हिचकीनिं सौं
 ॥

 

नंद और जसोमति के प्रेम पगे पालन की,

 

लाड़-भरे लालन की लालच लगावती ।

 

कहै रतनाकर सुधाकर-प्रभा सौं मढ़ी,

 

मंजु मृगुनैनि के गुन-गन गावती ॥

 

जमुना कछारनि की रंग रस-रारनि की,

 

बिपिन-बिहारनि की हौंस हुमसावती ।

 

सुधि ब्रज-बासिनि दिवैया सुख-रासिनी की,

 

ऊधौ नित हमकौं बुलावन कौं आवती ॥

 

चलत न चारयौ भाँति कोटिनि बिचारयौ तऊ,

 

दाबि दाबि हारयौ पै न टारयौ टसकत है ।

 

परम गहीली बसुदेव-देवकी की मिली,

 

चाह-चिमटी हूँ सौं न खैंचौं खसकत है ॥

 

कढ़त न काढ़्यौ हाय बिथके उपाय सबै,

 

धीर-आक-छीर हूँ न धारैं धसकत है ।

 

ऊधौ ब्रज-बास के बिलासनि कौ ध्यान धँस्यौ,

 

निसि-दिन काटैं लौं करेजें कसकत है ॥

 

रूप-रस पीवत अघात ना हुते जो तब,

 

सोई अब आँस ह्वै उबरि गिरिबौ करैं ।

 

कहै रतनाकर जुड़ात हुते देखैं जिन्हें,

 

याद किएँ तिनकौं अँवां सौं घिरिबौ करैं ॥

 

दिननि के फेर सौं भयो है हेर-फेर ऐसौ,

 

जाकौं हेरि-फेरि हेरिबौई हिरिबौ करैं ।

 

फिरति हुते हु जिन कुंजन में आठौं जाम,

 

नैननि मैं अब सोई कुंज फिरिबौ करैं ॥

 

गोकुल की गैल-गैल गोप ग्वालिन कौ,

 

गोरस के काज लाज-बस कै बहाइबौ ।

 

कहैं रतनाकर रिझाइबो नवेलिनि कौं,

 

गाइबौ गवाइबौ औ नाचिबौ नचाइबौ ॥

 

कीबौं स्रमहार मनुहार कै बिबिध विधि,

 

मोहिनी मृदुल मंजु बाँसुरी बजाइबौ ।

 

ऊधौ सुख-संपति-समाज ब्रज-मंडल के,

 

भूलैं हूँ न भूलै, भूलैं हमकौं भुलाइबौ ॥

 

मोर के पखौवनि को मुकुट छबीलौ छोरि,

 

क्रीट मनि-मंडित घराइ करिहैं कहा ।

 

कहै रतनाकर त्यौं माखन सनेही बिनु,

 

षट रस व्यंजन चबाइ करिहैं कहा ॥

 

गोपी ग्वाल बालनि कौं झोंकि बिरहानल मैं,

 

हरि सुर बृंद की बलाइ करिहैं कहा ।

 

प्यारौ नाम गोबिंद गुपाल कौ बिहाइ हाय,

 

ठाकुर त्रिलोक के कहाइ करिहैं कहा ॥

 

कहत गुपाल माल मंजुमनि पुंजनि की,

 

गुंजनि की माला की मिसाल छवि छावै ना ।

 

कहै रतनाकर रतन मैं किरीट अच्छ,

 

मोर-पच्छ-अच्छ-लच्छ असहू सु-भावै ना ॥

 

जसुमति मैया की मलैया अरु माखन कौ,

 

कामधेनु गोरस हूँ गूढ़ गुन आवै ना ।

 

गोकुल की रज के कनूका औं तिनूका सम,

 

संपति त्रिलोक की बिलोकन मैं आवै ना ॥

 

राधा मुख-मंजुल सुधाकर के ध्यान ही सौं,

 

प्रेम रतनाकर हियैं यौं उमगत है ।

 

त्यौं ही बिरहातप प्रचंड सौं उमंडि अति,

 

उरध उसास कौ झकोर यौं जगत है ॥

 

केवट विचार कौ बिचारौं पचि हारि जात,

 

होत गुन-पाल ततकाल नभ-गत है ॥

 

करत गँभीर धीर लंगर न काज कछू,

 

मन कौ जहाज डगि डूबन लगत है ॥

 

सील सनी सुरुचि सु बात चलै पूरब की,

 

औरे ओप उमगी दृगनि मिदुराने तैं ।

 

कहै रतनाकर अचानक चमक उठी,

 

उर घनश्याम कैं अधीर अकुलाने तैं ॥

 

आसाछन्न दुरदिन दीस्यौ सुरपुर माँहिं,

 

ब्रज में सुदिन बरि बूँद हरियाने तैं,

 

नीर कौ प्रवाह कान्ह नैननि कैं तीर बह्यै,

 

धीर बह्यै ऊधौ उर अचल रसाने तैं ॥

 

प्रेम-भरी कातरता कान्ह की प्रगट होत,

 

ऊधव अवाइ रहे ज्ञान-ध्यान सरके ।

 

कहै रतनाकर धरा कौं धीर धूरि भयौ,

 

भूरि भीति भारनि फनिंद-फन करके ॥

 

सुर सुर-राज सुद्ध-स्वारथ-सुभाव सने,

 

संसय समाये धाए धाम विधि हर के ।

 

आइ फिरि ओप ठास-ठाम ब्रज-गामनि के,

 

बिरहिनि बामनि के बाम अंग फरके ॥

 

हेत खेत माँहि खोदि खाईं सुद्ध स्वारथ की,

 

प्रेम-तृन गोपिं राख्यौ तापै गमनौ नहीं ।

 

करनी प्रतीति-काज करनी बनावट की,

 

राखी ताति हेरि हियँ हौंसनि सनौ नहीं ॥

 

घात में लगे हैं ये बिसासी ब्रजवासी सबै,

 

इनके अनोखै छल-छंदनि छनौ नहीं ।

 

बारनि कितेक तुम्हें बारनि कितेक करैं,

 

बारन उबारन ह्वै बारन बनौ नहीं ॥

 

पाँचौ तत्व माहिं एक तत्व ही की सत्ता सत्य,

 

याही तत्त्व-ज्ञान कौ महत्व स्रुति गायौ है ।

 

तुम तौ बिवेक रतनाकर कहौ क्यों पुनि,

 

भेद पंचभौतिक के रूप में रचायौ है ॥

 

गोपिनि मैं, आप मैं बियोग औ’ संयोग हूँ मैं,

 

एकै भाव चाहिये सचोप ठहरायौ है ।

 

आपु ही सौं आपु कौ मिलाप औ’ बिछोह कहा,

 

मोह यह मिथ्या सुख दुख सब ठायौ है ॥

 

दिपत दिवाकर कौं दीपक दिखावै कहा,

 

तुम सन ज्ञान कहा जानि कहिबौ करैं ।

 

कहै रतनाकर पै लौकिक लगाव मानि,

 

परम अलौकिक की थाह थहिबौ करैं ॥

 

असत असार या पसार मैं हमारी जान,

 

जन भरमाये सदा ऐसैं रहिबौ करैं ।

 

जागत और पागत अनेक परपंचनि मैं,

 

जैसें सपने मैं अपने कौं लहिबौ करैं ॥

 

हा! हा! इन्हैं रोकन कौं टोक न लगावौ तुम,

 

बिसद-बिबेक ज्ञान गौरव-दुलारे ह्वै ।

 

प्रेम रतनाकर कहत इमि ऊधव सौं,

 

थहरि करेजौ थामि परम दुखारे ह्वै ॥

 

सीतल करत नैंकु हीतल हमारौ परि,

 

बिषम-बियोग-ताप-समन पुचारे ह्वै ।

 

गोपिनि के नैन-नीर ध्यान-नलिका ह्वै धाइ,

 

दृगनि हमारै आइ छूटत फुहारे ह्वै ॥

 

प्रेम-नेम निफल निवारि उर-अंतर तैं,

 

ब्रह्मज्ञान आनंद-निधान भरि लैहैं हम ।

 

कहै रतनाकर सुधाकर-मुखीन-ध्यान,

 

आँसुनि सौ धोइ जोति जोइ जरि लैहै हम ॥

 

आवो एक बार धारि गोकुल-गलि की धूरि,

 

तब इहिं नीति को प्रतीत धरि लैहैं हम ।

 

मन सौं, करेजै सौं, स्रवन-सिर आँखिनि सौं,

 

ऊधव तिहारी सीख भीख करि लैं ह्वैं हम ॥

 

बात चलैं जिनकी उड़ात धीर धूरि भयौ,

 

ऊधौ मंत्र फूँकन चले हैं तिन्हें ज्ञानी ह्वै ।

 

कहै रतनाकर गुपाल के हिये मैं उठी,

 

हूक मूक भायनि की अकह कहानी ह्वै ॥

 

गहबर कंठ ह्वै न कढ़न संदेश पायौ,

 

नैन मग तौलौं आनि बैंन अगवानी ह्वै ।

 

प्राकृत प्रभाव सौ पलट मनमानी पाइ,

 

पानी आज सकल संवारयौ काज बांनी ह्वै ॥

 

ऊधव कैं चलत गुपाल उर माहिं चल,

 

आतुरी मची सो परै कही न कबीनि सौं ।

 

कहै रतनाकर हियौ हूँ चलिबै कौ संग,

 

लाख अभिलाख लै उमहि बिकलीनि सौं ॥

 

आनि हिचकी ह्वै गरै बीच सकस्यौई परै,

 

स्वेद ह्वैं रस्यौई परै रोम झंझारीनि सौं ।

 

आनन दुवार तैं उसास ह्वै बढ़्यौई परै,

 

आँसू ह्वै कढ़्यौई परै नैन खिरकीनि सौं ||

 

आइ ब्रज-पथ रथ ऊधौ कौं चढ़ाइ कान्ह,

 

अकथ कथानि की व्यथा सौं अकुलात हैं ।

 

कहै रतनाकर बुझाइ कछु रोकै पाय,

 

पुनि कछु ध्यान उर धाइ उरझात हैं ॥

 

उसीस उसांसनि सौं बहि बहि आंसनि सौं,

 

भूरि भरे हिय के हुलास न उरात हैं ।

 

सीरे तपे विविध संदेसनि सो बातनि की,

 

घातनि की झोंक मैं लगेई चले जात हैं ॥

 

लै कै उपदेश-औ-संदेस पन ऊधौ चले,

 

सुजस-कमाइबैं उछाह-उदगार मैं ।

 

कहै रतनाकर निहारि कान्ह कातर पै,

 

आतुर भए यौं रह्यौ मन न सँभार मैं ॥

 

ज्ञान-गठरी की गाँठि छरकि न जान्यौ कब,

 

हरैं-हरैं पूँजी सब सरकि कछार मैं ।

 

डार मैं तमालनि की औअर कछु बिरमानी अरु,

 

कछु अरुझानी है करीरनि के झार मैं||

हरैं-हरैं ज्ञान के गुमान घटि जानि लगे,

 

जोग के विधान ध्यान हूँ तैं टरिबै लगे ।

 

नैननि मैं नीर सकल शरीर छयौ,

 

प्रेम-अदभुत-सुख सूक्ति परिबै लगे ॥

 

गोकुल के गाँव की गली में पग पारत ही,

 

भूमि कैं प्रभाव भाव औरै भरिबै लगे ।

 

ज्ञान मारतंड के सुखाये मनु मानस कौं,

 

सरस सुहाये घनश्याम करिबै लगे||

दुख-सुख ग्रीषम और सिसिर न ब्यापै जिन्हें,
छापै छाप एकै हिये ब्रह्म-ज्ञान साने मैं ।
कहै रतनाकर गम्भीर सोई ऊधव कौ,
धीर उधरान्यौ आनि ब्रज के सिवाने मैं ॥
औरे मुख-रंग भयौ सिथिलित अंग भयौ,
बैन दबि दंग भयौ गर गरुवाने मैं ।
पुलकि पसीजि पास चाँपि मुरझाने कांपि,
जानैं कौन बहति बयारि बरसाने मैं ॥24॥

धाईं धाम-धाम तैं अवाई सुनि ऊधव की,
बाम-बाम लाख अबिलाषनि सौं म्वै रहीं ।
कहै रतनाकर पै विकल बिलोकि तिन्है,
सकल करेजौ थामि आपुनपौ ख्वै रहीं ॥
लेखि निज-भाग-लेख रेख तिन आनन की,
जानन की ताहि आतुरी सौं मन म्वै रहीं ।
आँस रोकि साँस रोकि पूछन-हुलास रोकि,
मूरति निरासा की-सी आस-भरी ज्वै रहीं ॥25॥

भेजे मनभावन के उद्धव के आवन की,
सुधि ब्रज-गाँवनि मैं पावन जबै लगीं ।
कहै रतनाकर गुवालिनि की झौरि-झौरि,
दौरि-दौरि नन्द पौरि आवन तबै लगीं ॥
उझकि-उझकि पद-कंजनि के पंजनि पै,
पेखि-पेखि पाती छाती छोहनि छवै लगीं ।
हमकौं लिख्यौ है कहा, हमकौं लिख्यौ है कहा,
हमकौं लिख्यौ है कहा कहन सबैं लगीं ॥26॥

देखि-देखि आतुरी बिकल-ब्रज-बारिन की,
उद्धव की चातुरी सकल बहि जात है ।
कहै रतनाकर कुशल कहि पूछि रहे,
अपर सनेह की न बातैं कहि जात हैं ॥
मौन रसना ह्वै जोग जदपि जमायो सबै,
तदपि निरास-बासना न गहि जाति हैं ।
साहस कै कछुक उमाहि पूछिबै कौं ठाहि,
चाहि उत गोपिका कराहि रहि जाति हैं ॥27॥

दीन दशा देखि ब्रज-बालनि की उद्धव कौ,
गरिगौ गुमान ज्ञान गौरव गुठाने से ।
कहै रतनाकर न आये मुख बैन नैन,
नीर भरि ल्याए भए सकुचि सिहाने से ॥
सूखे से स्रमे से सकबके से सके से थके,
भूले से भ्रमे से भभरे से भकुवाने से,
हौले से हले से हूल-हूले से हिये मैं हाय,
हारे से हरे से रहे हेरत हिराने से ॥28॥

मोह-तम-राशि नासिबे कौं स-हुलास चले,
करिकै प्रकास पारि मति रति-मांति पर ।
कहै रतनाकर पै सुधि उधिरानी सबै,
धुरि परीं वीर जोग-जुगति संघाति पर ॥
चलत विषम ताती वात ब्रज-बारिनि की,
विपति महान परी ज्ञान-बरी बाती पर ।
लच्छ दुरे सकल बिलोकत अलच्छ रहे,
एक हाथ पाती एक हाथ दिये छाती पर ॥29॥ 

चाहत जौ स्वबस संयोग स्याम-सुन्दर कौ,
जोग के प्रयोग में हियौ तो बिलस्यौ रहै ।
कहै रतनाकर सु-अंतर मुखी ह्वै ध्यान,
मंजु हिय-कंज-जगी जोति मैं धस्यौ रहै ॥
ऐसे करौं लीन आतमा कौं परमात्मा में,
जामैं जड़-चेतन बिलस बिकस्यौ रहै ।
मोह-बस जोहत बिछोह जिय जाकौ छोहि,
सो तौ सब अंतर-निरंतर बस्यौ रहै ॥30॥

पंच तत्त्व मैं जो सच्चिदानन्द की सत्ता सो तौ,
हम तुम उनमैं समान ही समोई है ।
कहै रतनाकर विभूति पंच-भूत हूँ की,
एक ही सी सकल प्रभूतनि मैं पोई है ॥
माया के प्रंपच ही सौं भासत प्रभेद सबै,
काँच-फलकानि ज्यौं अनेक एक सोई है ।
देखौं भ्रम-पटल उघारि ज्ञान आँखिनि सौं,
कान्ह सब ही मैं कान्हा ही में सब कोई है ॥31॥

सोई कान्ह सोई तुम सोई सबही हैं लखौ,
घट-घट-अन्तर अनन्त स्यामघन कौं ।
कहै रतनाकर न भेद-भावना सौं भरौ,
बारिधि और बूँद के बिचारि बिछुरन कौं ॥
अबिचल चाहत मिलाप तौ बिलाप त्यागि,
जोग-जुगती करि जुगावौ ज्ञान-धन कौं ।
जीव आत्मा कौं परमात्मा मैं लीन करौ,
छीन करौं तन कौं न दीन करौ मन कौं ॥32॥

सुनि सुनि ऊधव की अकथ कहानी कान,
कोऊ थहरानी, कोऊ थानहिं थिरानी हैं ।
कहै रतनाकर रिसानी बररानी कोऊ,
कोऊ बिलखानी, बिकलानी बिथकानी हैं ॥
कोऊ सेद-सानी, कोऊ भरि दृग-पानी रहीं,
कोऊ घूमि-घूमि परीं भूमि मुरझानी हैं ।
कोऊ स्याम-स्याम कै बहकि बिललानी कोऊ,
कोमल करेजौ थामि सहमि सुखानी हैं ॥33

रस के प्रयोगनि के सुखद सु जोगनि के,
जेते उपचार चारु मंजु सुखदाई हैं ।
तिनके चलावन की चरचा चलावै कौन,
देत ना सुदर्शन हूँ यौं सुधि सिराई हैं ॥
करत उपाय ना सुभाय लखि नारिनि को,
भाय क्यौं अनारिनि कौ भरत कन्हाई हैं ।
ह्याँ तौ विषमज्वर-वियोग की चढ़ाई भई,
पाती कौन रोग की पठावत दवाई है ॥34॥

ऊधो कहौ सूधौ सौ सनेस पहिले तौ यह,
प्यारे परदेश तैं कबै धौ पग पारिहैं ।
कहै रतनाकर तिहारी परि बातनि मैं,
मीड़ि हम कबलौं करेजौ मन मारिहैं ॥
लाइ-लाइ पाती छाती कब लौं सिरेहैं हाय,
धरि-धरि ध्यान धीर कब लगि धारिहैं ।
बैननि उचारिहैं उराहनौं सबै धों कबै,
श्याम कौ सलौनो रूप नैननि निहारिहैं ॥35॥

षटरस-व्यंजन तौ रंजन सदा ही करें,
ऊधौ नवनीत हूँ सप्रीति कहूँ पावै हैं ।
कहै रतनाकर बिरद तौ बखानैं सब,
सांची कहौ केते कहि लालन लड़ावै हैं ॥
रतन सिंहासन बिराजि पाकसासन लौं,
जग चहुँ पासनि तो शासन चलावै हैं ।
जाइ जमुना तट पै कोऊ बट छाँह माहिं,
पांसुरी उमाहि कबौं बाँसुरी बजावै हैं ॥36॥

कान्ह-दूत कैंधौं ब्रह्म-दूत ह्वै पधारे आप,
धारे प्रन फेरन को मति ब्रजवारी की ।
कहै रतनाकर पै प्रीति रीति जानत ना,
ठानत अनीति आनि नीति लै अनारी की ॥
मान्यौ हम, कान्ह ब्रह्म एक ही, कह्यौ जो तुम,
तौहूँ हमें भावति ना भावना अन्यारी की ।
जैहे बनि बिगरि न वारिधिता वारिधि की,
बूँदता बिलैहैं बूँद बिबस बिचारी की ॥37॥

चोप करि चंदन चढ़ायौ जिन अंगनि पै,
तिनपै बजाइ तूरि धूरि दरिबौ कहौ ।
रस रतनाकर सनेह निखारयौ जाहि,
ता कच कों हाय जटा-जूट बरिबौ कहौ ॥
चंद अरविंद लौं सराह्यौ ब्रजचंद जाहि,
ता मुख कौं काकचंचुवत करिबौ कहौ ।
छेदि-छेदि छाती छलनी कै बैन-बाननि सौं,
तामें पुनि ताइ धीर-नीर धरिबौ कहौ ॥38

चिंता-मनि मंजुल पँवारि धूरि-धारनि मैं,
कांच-मन-मुकुर सुधारि रखिबौ कहो ।
कहै रतनाकर वियोग-आगि सारन कौं,
ऊधौ हाय हमकौ बयारि भखिबौ कहौ ॥
रूप-रस-हीन जाहि निपट निरूपि चुके,
ताकौ रूप ध्वाइबौ औ’ रस चखिबौ कहौ ।
एते बड़े बिस्व माहिं हेरें हूँ न पैये जाहि,
ताहि त्रिकुटी मैं नैन मूँद लखिबौ कहौ ॥

आए हौ सिखावन कौं जोग मथुरा तैं तोपै,
ऊधौ उए वियोग के बचन बतरावौ ना ।
कहै रतनाकर दया करि दरस दीन्यौ,
दुख दरिबै कौं, तोपै अधिक बढ़ावौ ना ॥
टूक-टूक ह्वै है मन-मुकुर हमारौ हाय,
चूकि हूँ कठोर-नैन पाहन चलावौ ना ।
एक मनमोहन तौ बसिकै उजारयौ मोहिं,
हिय मैं अनेक मनमोहन बसावौ ना ॥40॥

चुप रहौ ऊधौ पथ मथुरा कौ गहौ,
कहौ न कहानी जो बिविध कहि जाए हौ ।
कहै रतनाकर न बूझिहैं बुझाएँ हम,
करत उपाय बृथा भारी भरमाए हौ ॥
सरल स्वभाव मृदु जानि परौ ऊपर तैं,
उर पर घाय करि लौन सौ लगाए हौ ।
रावरी सुधाई में भरि है कुटिलाई कूटि,
बात की मिठाई मैं लुनाई लै ल्याए हौ ॥41॥

नेम व्रत सजम के पींजरे परे को जब,
लाज-कुल-कानि-प्रतिबंधहिं निवारि चुकीं ।
कौन गुन गौरब कौ लंगर लगाबै जब,
सुधि बुधि ही कौ भार टेक करि टारि चुकीं ॥
जोग रतनाकर मैं सांस घूँटि बूड़े कौन,
ऊधौ हम सूधौ यह बानक विचारि चुकीं ।
मुक्ति-मुकता कौ मोल माल ही कहा है जब,
मोहन लला पै मन-मानिक ही वारि चुकीं ॥42॥

ल्याए लादि बादि ही लगावन हमारे गरैं,
हम सब जानी कहौ सुजस-कहानी ना ।
कहै ’रतनाकर’ गुनाकर गुबिंद हूँ कें,
गुननि अनत बेधि सिमिटि समानी ना ॥
हाथ बिन मोल हूँ बिकी न मग हूँ मैं कहँ,
तापै बटमार-टोल लोल हूँ लुभानी ना ।
केती मिली मुकुति बधूबर के कूबर में,
ऊबर भई जौ मधुपुर में समानी ना ॥43॥

हम परतच्छ मैं प्रमान अनुमाने नाम्हि,
तुम भ्रम-भौंर मैं भलैं हीं बहिबौ करौ ।
कहै रतनाकर गुबिंद-ध्यान धारैं हम,
तुम मनमानौ ससा-सिंग गहिबौ करौ ॥
देखति सो मानति हैं सूधो न्याव जानति हैं,
ऊधो ! तुम देखि हूँ अदेख रहिबौ करौ ।
लखि ब्रज-भूप अलख अरूप ब्रह्म,
हम न कहैंगी तुम लाख कहिबौ करौ ॥44॥

आँसुनि कि धार और उभार कौं उसांसनि के
तार हिचकीनि के तनक टारि लैन देहु ।
कहै रतनाकर फुरन देहु बात रंच
भावनि के विषम प्रपंच सरि लेन देहु ॥
आतुर ह्वै और हू न कातर बनावौ नाथ
नैसुक निवारि पीर धीर धरि लेन देहु ।
कहत न आबै हैं कहि आवत जहाँ लौं सबै
नैकु थिर कढ़त करेजौ करि लेन देहु ॥109॥
